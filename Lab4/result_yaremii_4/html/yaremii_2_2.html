<html>
<head>
    <title>Floating</title>
    <link rel="stylesheet" type="text/css" href="../style/style_yaremii2.css">
</head>
<body class="body">
    <div class="left"> <img src="../photo/8.jpg"> </div>
<h2> Рей Бредбері "Усмішка"</h2>
    <p>На головному майдані черга постала ще о п'ятій годині, коли за вибіленими інеєм полями співали далекі півні та
        ніде не було вогнів. Тоді довкола, серед розбитих будівель, пасмами висів туман, але тепер, о сьомій ранку,
        розвиднілось, і він почав танути. Уздовж дороги по двоє, по троє підшиковувалися до черги ще люди, яких
        привабило до міста свято та базарний день.</p>
    <p>
        Хлопчисько стояв одразу за двома чоловіками, які гучно розмовляли між собою, але у чистім холоднім повітрі звук
        голосів здавався удвічі гучнішим. Хлопчисько притупцьовував на місці і дмухав на свої червоні, у саднах, руки,
        позираючи то на брудну, з грубої мішковини, одежу сусідів, то на довгий ряд чоловіків та жінок попереду.</p>
    <p>
        – Чуєш, хлопче, а ти що тут робиш так рано? — мовив чоловік за його спиною.</p>
    <p>
        – Це моє місце, я тут чергу зайняв,— відповів хлопчик.</p>
    <p>
        – Біг би ти, хлопче, звідси та поступився своїм місцем тому, хто знається на цій справі!</p>
    <p>
        – Облиш хлопця, – втрутився, різко обернувшись, один із чоловіків, які стояли попереду.</p>
    <p>
        – Я ж жартую, – задній поклав руку на голову хлопчиська. Хлопчик похмуро скинув її. — Просто зважив: дивно це –
        дитина, так рано, а він не спить.</p>
    <p>
        – Цей хлопець знається на мистецтві, зрозуміло? – сказав захисник, його прізвище було Грігсбі. – А як тебе
        звуть, хлопче?</p>
    <p>
        – Том.</p>
    <p>
        – Наш Том, вже він плюне як слід, вцілить, правда, Томе?</p>
    <p>
        – Авжеж!</p>
    <p>
        Сміх покотився людською шеренгою.</p>
    <p>
        Попереду хтось продавав гарячу каву у тріснутих чашках. Глянувши туди, Том побачив маленьке жарке вогнище та
        юшку, що булькотіла в іржавій каструлі. Це була не справжня кава. її заварили з якихось ягід, зібраних на ланах
        за містом, та продавали по пенні за чашку зігріти шлунок, але мало хто купував – мало кому дозволяла кишеня.</p>
    <p>
        Том кинув погляд туди, де черга зникала за зруйнованою вибухом кам'яною стіною.</p>
    <p>
        – Кажуть, вона усміхається, – сказав хлопчик.</p>
    <p>
        – Еге ж, усміхається, – відповів Грігсбі.</p>
    <p>
        – Кажуть, вона зроблена з фарби та полотна.</p>
    <p>
        – Правильно. Саме тому і здається мені, що вона не справжня. Та, справжня, я чув, була на дошці намальована, у
        давню давнину.</p>
    <p>
        – Кажуть, їй чотириста років.</p>
    <p>
        – Якщо не більше. Коли вже так казати, нікому не відомо, який зараз рік.</p>
    <p>
        – Дві тисячі шістдесят перший!</p>
    <p>
        – Правильно, так кажуть, хлопче, кажуть. Брешуть. А може, трьохтисячний. Чи п'ятитисячний. Звідки нам знати!
        Стільки часу самісінька веремія була... І лишилися нам лише уламки...</p>
    <p>
        Вони човгали ногами, поволі просуваючись уперед по холоднім камінні бруківки.</p>
    <p>
        – Скоро ми її побачимо? – сумовито протяг Том.</p>
    <p>
        – Іще кілька хвилин, не більше. Вони обгородили її, повісили на чотирьох латунних стовпцях оксамитову мотузку,
        все як слід, щоб люди не-підходили надто близько. І затям, Томе: жодного каміння, вони заборонили жбурляти в неї
        камінням.</p>
    <p>
        – Добре, сер.</p>
        <div class="right">  <img src="../photo/1.jpg"></div>
    <p>
        Сонце піднімалось усе вище небосхилом, несучи тепло, і чоловіки скинули з себе вимазані рядна та брудні
        капелюхи.</p>
    <p>
        – А навіщо ми усі тут зібралися? – спитав, поміркувавши, Том. – Чому ми повинні плювати?</p>
    <p>
        Грігсбі й не глянув На нього, він дивився на сонце, розмірковуючи, котра година.</p>
    <p>
        – Е, Томе, причин безліч. – Він розгублено простягнув руку до кишені, якої вже давно не було, за неіснуючою
        цигаркою. Том бачив цей рух мільйон разів. – Тут уся справа в ненависті, ненависті до усього, що пов'язане з
        минулим. Дай-но відповідь мені, як ми дійшли до такого стану? Міста – купи руїн, дороги від бомбардувань – наче
        пилка, вгору-вниз, поля ночами світяться, радіоактивні... Ось і скажи, Томе, що це, коли не остання підлота?</p>
    <p>
        – Так, сер, звичайно.</p>
    <p>
        – У тому-то й річ... Людина ненавидить те, що її занапастило, що їй життя поламало. Вже так вона влаштована.
        Нерозумно, можливо, але така людська природа.</p>
    <p>
        – А чи є хоч хто-небудь чи що-небудь, чого ми б не ненавиділи? – мовив Том.</p>
    <p>
        – Ось-ось! А усе ця зграя ідіотів, яка орудувала світом у минулому! От і стоїмо тут із самісінького ранку, кишки
        судомить, стукотимо від холоду зубами – нові троглодити, ні покурити, ні випити, жоднісінької тобі втіхи, крім
        цих наших свят, Томе. Наших свят...</p>
    <p>
        Том подумки перебрав свята, в яких брав участь останніми роками. Згадав, як шматували та палили книжки на
        майдані й усі реготали, наче п'яні. А свято науки місяць тому, коли притягли до міста останнього автомобіля,
        потім кинули жереб, і щасливці могли по одному разу довбонути машину кувалдою!</p>
    <p>
        – Чи пам'ятаю я, Томе? Чи пам'ятаю? Та ж я розбив переднє скло – скло, чуєш? Господи, звук який був, розкіш!
        Тррахх!</p>
    <p>
        Том і справді наче почув, як скло розсипається, виблискуючи осколками.</p>
    <p>
        – А Біллу Гендерсону випало двигун роздовбати. Хех, і завзято ж він це спрацював, просто майстерно. Бамм! Та
        найкраще, – продовжував згадувати Грігсбі,— було того разу, коли громили завод, який ще намагався виробляти
        літаки. Ну й потішили ж ми душу! А потім знайшли друкарню та склад боєприпасів – і висадили їх у повітря разом!
        Уявляєш собі, Томе?</p>
    <p>
        Том поміркував.</p>
    <p>
        – Еге ж.</p>
    <p>
        Полудень. Пахощі зруйнованого міста отруювали спекотливе повітря, щось порпалося серед уламків будівель.</p>
    <p>
        – Сер, це більше ніколи не повернеться?</p>
    <p>
        – Що – цивілізація? А кому вона потрібна? Будь-кому, не мені!</p>
    <p>
        – А от я готовий її терпіти, – мовив один з черги. – Не все, звичайно, але були й у ній свої добрі риси...</p>
    <p>
        – Нащо марнословити! – гукнув Грігсбі. — Будь-що безсенсово.</p>
    <p>
        – Е, – наполягав один із черги, – не поспішайте. Ось побачите: ще з'явиться тямовита людина, яка її підлатає.
        Запам'ятайте мої слова. Людина з душею.</p>
    <p>
        – Не буде цього, – сказав Грігсбі.</p>
    <p>
        – А я кажу, з'явиться. Людина, в якої душа горнеться до гарного. Він поверне нам – ні, не стару, а, так би
        мовити, органічну цивілізацію, таку, щоб ми могли жити мирно.</p>
    <p>
        – Не встигнеш отямитись, як знову війна!</p>
    <p>
        – Чому ж? Може, цього разу все буде інакше.</p>
    <p>
        Кінець кінцем і вони ступили на головний майдан. Водночас до міста в'їхав вершник, тримаючи в руці аркуш паперу.
        Том, Грігсбі та всі інші, накопичуючи слину, просувалися вперед – ішли, приготувавшись, засмаковуючи, з
        розширеними зіницями. Серце Тома билось часто-часто, і земля палила його босі п'яти.</p>
    <p>
        – Ну, Томе, зараз наша черга, не барися!</p>
    <p>
        По кутках обгородженого майданчика стало четверо поліцаїв, четверо чоловіків із жовтим шнурком на зап'ястях –
        ознакою їхньої влади над іншими. Вони повинні були стежити за тим, щоб не кидали каміння.</p>
    <p>
        – Це для того, – вже востаннє пояснив Грігсбі, – щоб кожному випало плюнути разок, зрозумів, Томе? Нумо!</p>
    <p>
        Том завмер перед картиною, дивлячись на неї. У хлопчиська пересохло в роті.</p>
    <p>
        – Томе, нумо! Спритніше!</p>
    <p>
        – Але, – повільно мовив Том, – вона ж гарна!</p>
    <p>
        – Гаразд, я плюну за тебе!</p>
    <p>
        Плювок Грігсбі блиснув у сонячнім промінні. Жінка на картині посміхалася таємничо-сумовито, і Том, відповідаючи
        на її погляд, відчував, як калатається його серце, а у вухах неначе лунала музика.</p>
    <p>
        – Вона гарна, – повторив він.</p>
    <p>
        – Іди вже, поки поліція...</p>
    <p>
        – Увага!</p>
        <div class="none"> <img src="../photo/4.jpg"></div>
    <p>
        Черга принишкла. Тільки що вони сварили Тома – став як пень! – а тепер усі повернулися до вершника.</p>
    <p>
        – Як її звати, сер? – тихо спитав Том.</p>
    <p>
        – Картину? Здається, "Монна Ліза"... Точно "Монна Ліза".</p>
    <p>
        – Слухайте оголошення, – мовив вершник. — Влада постановила, що сьогодні опівдні портрет на майдані буде віддано
        в руки тутешніх мешканців, аби вони могли взяти участь у знищенні...</p>
    <p>
        Том і отямитися не встиг, як натовп, гукаючи, штовхаючись, борсаючись, поніс його до картини. Різкий звук
        полотна, що рветься... Поліцаї кинулися навтікача. Натовп вив, і руки дзьобали портрет, наче голодні птахи. Том
        відчув, як його буквально кинули крізь розбиту раму. Сліпо наслідуючи інших, він простяг руку, схопив клапоть
        лисніючого полотна, смикнув та впав, а поштовхи та стусани вибили його з натовпу на землю. Весь у саднах, одяг
        розірваний, він дивився, як стареча жувала шматки полотна, як чоловіки розмальовували раму, розкидали ногами
        жорсткі клапті, шматували їх у найдрібніше лахміття.</p>
    <p>
        Лише Том стояв притихлий обіч цієї свистопляски. Він зиркнув на свою руку. Вона гарячково притиснула до грудей
        шматок полотна, ховаючи його.</p>
    <p>
        – Гей, Томе, чого ж ти? – гукнув Грігсбі.</p>
    <p>
        Не кажучи ні слова, схлипуючи, Том побіг геть. За місто, на поранену воронками дорогу, через поле, через мілку
        річечку він біг, не обертаючись, і стиснута в кулак рука була захована під куртку.</p>
    <p>
        Вже коли заходило сонце, він дістався маленького сільця та пробіг крізь нього. О дев'ятій годині він був біля
        розбитої ферми. За нею, у тому, що залишилося від силосної башти, під навісом, його зустріли звуки, які казали
        йому, що родина спить – спить мати, батько, брат. Тихесенько, мовчки, він ковзнув до вузьких дверей та ліг,
        часто дихаючи.</p>
    <p>
        – Томе? – пролунав у темряві материн голос. —Що?</p>
    <p>
        – Де ти вештався? – гримнув батько. — Постривай-но, ось я тобі вранці всиплю...</p>
    <p>
        Хтось штовхнув його ногою. Його рідний брат, якому довелося сьогодні самому поратися на їхньому городі.</p>
    <p>
        – Лягай! – стиха шикнула йому мати. Ще стусана.</p>
    <p>
        Том дихав уже рівніше. Довкола панувала тиша. Рука його була щільно-щільно притиснута до грудей. Півгодини лежав
        він так, заплющивши очі. Потім відчув щось: холодне біле світло. Високо в небі плив місяць, і маленький
        квадратик світла проповзав тілом Тома. Тільки тепер його рука послабила хватку. Тихо, обережно, прислухаючись до
        рухів сплячих, Том підняв її, він поквапився, глибоко-глибоко зітхнув, потім, весь охоплений чеканням, розтиснув
        пальці та розглядав клаптик зафарбованого полотна.</p>
    <p>
        Світ спав, осяяний місяцем.</p>
        <div class="inherit"> <img src="../photo/5.jpg"></div>
    <p>
        А на його долоні лежала Усмішка. Він дивився на неї у білім світлі, яке падало з опівнічного неба, і тихо
        повторював про себе, знову й знову: "Усмішка, чарівна усмішка..."</p>
    <p>
        За годину він усе ще бачив її, навіть після того, як обережно склав та заховав. Він заплющив очі, і знову у
        темряві перед ним — Усмішка. Лагідна, щира, вона була там і тоді, коли він заснув, а світ охопила німа тиша, і
        місяць плив у холоднім небі спочатку вгору, потім униз, назустріч ранку.</p>
</body>
</html>